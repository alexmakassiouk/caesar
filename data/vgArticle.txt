Ødegaard gliste da VG påpekte at Haaland synes han ser mer måltørst ut. 23-åringen har scoret tre mål for Arsenal denne høsten.

– Det er en ferdighet jeg har hatt lyst til å utvikle lenge. Mye av det er mentalt – å være i de riktige posisjonene og hva man søker i banen. Jeg føler det er mye å hente på å ha riktig fokus rett og slett. Det er noe jeg prøver å jobbe med, sier Martin Ødegaard til VG.

Midtbanespilleren var usikker med en skade sist uke, men ble frisk til å starte lørdagens 1–2-tap mot Slovenia.

Tall fra Sofascore viser også at Ødegaard har hatt flere avslutninger per kamp denne sesongen enn han har hatt i de to foregående:

Tirsdag klokken 20.45 møtes Norge og Serbia til gruppefinale i siste kamp av Nations League. Begge lag står med 10 poeng, men Norge har fordelen av å være foran på innbyrdes oppgjør etter seieren i Beograd i våres.

Dermed holder uavgjort for at Norge skal vinne gruppen og rykke opp til nivå A i Nations League, med de beste nasjonene i Europa. Det gir også en ekstra sjanse til å kvalifisere seg til EM i 2024.

En gruppeseier i Nations League vil trolig også gjøre at Norge blir andreseedet fremfor tredjeseedet i kvaliken til EM i 2024, som betyr antatt lettere gruppe.